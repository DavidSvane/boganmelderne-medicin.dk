<div class="standard_width">
	<br /><h1 id="top">1. Semester Kandidat</h1>
	<a href="javascript:toggleTOC()"><h2><b>&#8801;</b> Index</h2></a>
	<ul id="toc">
		<li><a href="#generelt"><p>Semestret generelt</p></a></li>
		<li><a href="#opbygning"><p>Semestrets opbygning</p></a></li>
		<li><a href="#undervisning"><p>Undervisning</p></a>
			<ul>
				<li><a href="#temae"><p>Tema E: Kardiologi</p></a></li>
				<li><a href="#temaf"><p>Tema F: Hæmatologi, Onkologi og platikkirurgi</p></a></li>
				<li><a href="#temag"><p>Tema G: Gastroenterologi</p></a></li>
				<li><a href="#temah"><p>Tema H: Nefrologi og Urologi</p></a></li>
			</ul>
		</li>
		<li><a href="#obligatorisk"><p>Obligatorisk undervisning</p></a></li>
		<li><a href="#eksamen"><p>Eksamen</p></a></li>
	</ul>
	
	<h2 id="generelt">Semestret generelt</h2>
	<p>1. semester kandidat er væsentligt ændret på den nye 2015-studieordning. Hvor man tidligere havde 6 ugers ophold på henholdsvis en medicinsk og en kirurgisk afdeling, er det nu kortet ned til et 5 ugers klinikophold i alt i form af Kursus i grundlæggende klinik. Resten af tiden har man almindelig undervisning, som man kender det fra sjette semester, idet alt pensum fra kurset i intern medicin og kirurgi fra det tidligere 2. semester kandidat er rykket ned på det nye 1. semester kandidat.</p>
	<br /><p>1. semester KA er det første praktiske, kliniske semester på studiet. Det er en helt anden oplevelse at være ude på hospitalerne og bruge den teoretiske baggrund, som man har tilegnet sig fra undervisningen, i praksis.</p>
	<br /><p>På den kliniske del af kurset går man rundt med læger og lærer om den funktion, som de varetager forskellige steder, fx ved stuegang, i ambulatorier, til operationer osv.</p>
	<br /><p>Det er vigtigt at være aktiv og engageret, da man lærer meget mere. Man kan ofte få lov til at have sine egne patienter, under en varierende grad af supervision, afhængigt af hvilken afdeling man er på og den pågældende funktion man varetager.</p>
	<br /><p>Du har mulighed for at lære rigtig mange ting - men fokusér på at lære det basale; nemlig hvordan du optager en journal og laver en objektiv undersøgelse. Begge disse ting får man nemlig brug for flere gange dagligt ude i klinikken.</p>
	<br /><p>Vi anbefaler, at du - så snart du ved, hvilken afdeling du skal være på - går i gang med at læse om de hyppigste sygdomme, som forekommer inden for det pågældende speciale. Inden du starter, vil det desuden være en god idé at læse om den objektive undersøgelse og eventuelt få et overblik over indholdet i en journal.</p>
	<br /><p>Den anden del af semesteret foregår enten på Rigshospitalet, eller delt mellem Rigshospitalet og Bispebjerg. Denne del af semesteret består af undervisning og læsning i store bøger, præcis som du kender det fra sjette semester.</p>
	
	<br /><a href="#top" class="top_knap"><p>Tilbage til toppen</p></a>
	<br /><hr />
	
	<h2 id="opbygning">Semestrets opbygning</h2>
	<ul>
		<li><b>Kursus i Grundlæggende klinik</b></li>
		<li><b>Kursus i Intern medicin og kirurgi</b></li>
	</ul>
	<br /><p>Holdene er opdelt på 3 rul, afhængig af hvornår de 5 ugers klinik ligger</p>
	<ul>
		<li>Rul 1 – her har du klinisk ophold som det første på semestret, og dernæst 12 ugers undervisning</li>
		<li>Rul 2 – her har du klinisk ophold den midterste tredjedel af semesteret, derfor undersvisning 6 uger inden og 6 uger efter klinikken</li>
		<li>Rul 3 – her har du klinisk ophold den sidste tredjedel af semesteret, og lægger altså ud med 12 ugers undervisning</li>
	</ul>
	<br /><p>På alle rul har man nogle timers CAMES-undervisning før eller undervejs i det kliniske ophold - se mere herom på de følgende sider.</p>
	<br /><p>Du kan komme på følgende hospitaler på det kliniske ophold dette semester: Amager, Bispebjerg, Frederiksberg, Herlev, Rigshospitalet, Slagelse.</p>
	<br /><p><i>OBS! Se altid undervisningsplaner på KU-net eftersom disse datoer kan blive ændret<br />Lavet ud fra Rul 1.</i></p>
	<br /><img src="files/grafik_sk_1.png"/><br />
	<p>De 3 CAMES (Copenhagen Academy for Medical Education and Simulation) perioder kommer til at omhandle følgende</p>
	<ul>
		<li>CAMES 1: Patientkommunikation 1, Basale færdigheder (sonde, iv., kat., sutur), objektiv UNS</li>
		<li>CAMES 2: Genoplivning</li>
		<li>CAMES 3: Patientkommunikation 2</li>
	</ul>
	<br /><p>I det følgende beskrives gode tips til semestrets forskellige fag. For en uddybet redegørelse for, hvad der forventes til hvert fag, henvises der til målbeskrivelsen på Københavns Universitets hjemmeside.</p>
	<br /><p>Hvis du vil se ECTS point for kurserne, målbeskrivelser for fagene og lignende, tryk her: <a href="http://sund.ku.dk/uddannelse/vejledning-information/studieordninger/medicin/" target="_blank">KUnet - Kursusbeskrivelser</a></p>
	<br /><p>På alle rul har man nogle timers CAMES i starten af semesteret, mens andet undervisning er fordelt ud over resten af semesteret. Disse timer afhænger meget af hvilket hospital du skal befinde dig på. CAMES timerne giver dig de redskaber der skal til for, at du kan udføre diverse undersøgelser som du skal bruge i din objektive undersøgelse. Dette kan dreje sig om diverse ledundersøgelser og kommunikationsøvelser.</p>
	<br /><p>Udover klinikken og CAMES timerne skal man også have en øvelse i blodtypeserologi. Denne ligger som udgangspunkt i den periode man har fri fra hospitalet.</p>
	<br /><p>Du kan komme på følgende hospitaler på syvende semester – Amager, Bispebjerg, Frederiksberg, Glostrup, Herlev, Næstved, Rigshospitalet.</p>
	<br /><p>På semesteret vil du have et ophold på en medicinsk afdeling og et ophold på en kirurgisk afdeling, begge af 6 ugers varighed. Du skal lave en prioriteret rækkefølge af, hvilket hospital og hvilket rul du søger, når du tilmelder dig undervisningen. Hvis du kommer på Herlev hospital vil et af dine ophold muligvis foregå på Glostrup hospital.</p>
	<br /><p>Det er helt tilfældigt om du først har det medicinske eller kirurgiske ophold.</p>
	<br /><p>Listen over de forskellige rul finder du på <a href="https://intranet.ku.dk/medicin_ka/undervisning/undervisningsplaner/Sider/default.aspx" target="_blank"></a>medicin.ku.dk.</p>
	
	<br /><a href="#top" class="top_knap"><p>Tilbage til toppen</p></a>
	<br /><hr />
	
	<h2 id="undervisning">Undervisning</h2>
	<p>Udover de timer du bruger på hospitalsafdelingerne, hvor du følger læger rundt, har du også noget teoretisk undervisning på afdelingerne.</p>
	<br /><p>Det varierer meget, afhængigt hospitalerne, afdelingerne og lægerne, hvordan dette foregår. Nogle steder skal de studerende fremlægge en patientjournal, som de har optaget på afdelingen, foran underviseren og resten af de studerende. Andre steder er det ren teoretisk undervisning, hvor en læge fremlægger om en sygdom, en undersøgelsesmetode eller lignende.</p>
	<br /><p>Foruden de timer man har på hospitalerne, har man undervisning hos CAMES, hvor man lærer kliniske færdigheder, som man kan bruge ude på afdelingerne; for eksempel samtale med patienten, ledundersøgelse, anlæggelse af venflon, kateter, osv.</p>
	<br /><p>Det formelle kursus i intern medicin og kirurgi opdeles ligesom på sjette semester i forskellige temaer:</p>
	<h4 id="temae">Tema E: Kardiologi</h4>
	<p>Her lærer du om forskellige hjertesygdomme, hjertestop, samt at analysere EKG. Det er vigtigt at bruge tid på at forstå EKG’er og se så mange forskellige EKG-anomalier som muligt, da EKG benyttes meget i klinikken - og derfor er dets tolkning vigtig at kunne. Desuden er det usandsynligt at du kommer til eksamen, hvor du ikke kommer til at sidde med et EKG i hånden.</p>
	<h4 id="temaf">Tema F: Hæmatologi, Onkologi og platikkirurgi</h4>
	<p>Et meget blandet modul. Hæmatologi er helt klart noget af det mest udfordrende på dette semester. Vi anbefaler at du kigger lidt på de forskellige stadier i hæmatopoiesen samt hvilke blodceller, der udgår fra hvilke stamceller. Stadiet af celleudviklingen, hvorfra den hæmatologiske cancer udvikler sig, er basis for den kliniske inddeling af hæmatologiske kræftformer og er således essentiel at kunne i forhold til at forstå opdelingen i klinikken, samt til eksamen.</p>
	<h4 id="temag">Tema G: Gastroenterologi</h4>
	<p>Her gennemgås både den medicinske og kirurgiske del af mavetarmkanalens sygdomme. I den medicinske del er det godt at få styr på Morbus Crohn og Colitis Ulcerosa, eftersom de fylder rigtig meget inden for det gastromedicinske område, samt fordi de minder om hinanden, men dog har forskelle, som er værd at bemærke. Gastrokirurgien er meget varieret, og du lærer hurtigt at ”akut abdomen” kan have rigtig mange årsager - også uden for mave-tarm systemet; såsom hjerte-lunge- eller gynækologiske lidelser. Brug god tid på cancerklassifikationerne, det vil sige TNM-systemet og det specielle system for coloncancer.</p>
	<h4 id="temah">Tema H: Nefrologi og Urologi</h4>
	<p>Dette tema handler om sygdomme i urinvejene. Ligesom hæmatologien så har nefrologien et rygte for at være meget udfordrende. Udfordringen består hovedsageligt i glomerulonefritterne, for hvilke det er svært at danne et overordnet system. Konsekvensen er, at der er mange måder at systematisere glomerulonefritter. Vi anbefaler, at du prøver at forstå hvilke eventuelle grundlæggende sygdomme, som resulterer i glomerulonefritter, samt hvilke typer glomerulonefritter, der er hyppigst hos henholdsvis børn og voksne. Urologien er mere lige til, og her er plads til at komme ind på nogle mere overordnede perspektiver angående screening og behandling, hvor især prostatakræft er et stort og vigtigt emne at blive bekendt med. Også udredning af hæmaturi (blod i urinen) samt nyresten er meget hyppige lidelser i befolkningen og bør studeres grundigt.</p>
	
	<br /><a href="#top" class="top_knap"><p>Tilbage til toppen</p></a>
	<br /><hr />
	
	<h2 id="obligatorisk">Obligatorisk undervisning</h2>
	<ul>
		<li>Alt CAMES undervisning er obligatorisk. Du bliver krydset af til undervisningen og får en underskrift i din logbog</li>
		<li>Klinikopholdet er obligatorisk. Færdigheder svarende til logbogen skal opnås</li>
	</ul>
	<br /><p>Undervisningen på hospitalerne er obligatorisk i det omfang, at det forventes, at du møder op hver dag og er tilstede det meste af vagten. Det er dog meget variabelt mellem afdelinger (og alt efter dagens arbejdstempo og -opgaver) i hvor høj grad dit fremmøde registreres - og hvorvidt det giver mening for dig selv. Gør dig selv den tjeneste at finde ud af hvor og hvornår det giver mening for dig at være med, så du lærer noget. Aftal eksempelvis med afdelingen at være i skadestuen, at tage aftenvagter eller at gå med overlægen i ambulatoriet. Brug klinikken som en mulighed for at se og lære noget i stedet for “bare at møde op fordi du føler, at du skal”.</p>
	<br /><p>I tilfælde af sygdom eller ærinder er de fleste afdelinger meget fleksible i forhold til fremmøde - men for meget fravær kan betyde, at du ikke får dit ophold godkendt, som er et krav for at gå til eksamen. Det er sjældent obligatorisk at de studerende også har aftenvagter, men det kan anbefales, idet du i disse vagter ofte er den eneste studerende på afdelingen, og dermed kan få lov til mere (under supervision af forvagten).</p>
	<br /><p>Du skal printe en logbog, hvor CAMES-undervisning og en del kliniske færdigheder - med stærk variabel relevans - skal underskrives af henholdsvis undervisere eller læger, når de er udført.</p>
	<br /><p>Logbogen er kun relevant, såfremt der skulle være problemer med at få dit ophold godkendt og skal som udgangspunkt IKKE fremvises til eksamen eller lignende.</p>
	
	<br /><a href="#top" class="top_knap"><p>Tilbage til toppen</p></a>
	<br /><hr />
	
	<h2 id="eksamen">Eksamen</h2>
	<p>Eksamen på 1. semester kandidat er en 30 minutters mundtlig eksamen. De 30 minutter er inklusiv den tid, som det tager censor og eksaminator at bedømme din præstation og give karakter. Så du vil typisk være inde til eksamen i ca. 25 minutter.</p>
	<br /><p>Eksamen foregår ved, at du kommer ind til en patient, som du ikke har mødt før. Her skal du optage en fokuseret journal og lave en objektiv undersøgelse af patienten. Du har ca. 10 minutter til hver af disse ting, hvor censor og eksaminator typisk lader dig og patienten tale i fred. Nogle eksaminatorer vælger at styre den objektive undersøgelse, således at du bedes udføre bestemte undersøgelser som foreksempel st.c. eller ledundersøgelse, mens andre lader dig selv styre det. Efter journaloptag og objektiv undersøgelse vil eksaminator stille dig spørgsmål som “kan du i én sætning forklare, hvad det drejer sig om?”, “hvilke parakliniske prøver/ undersøgelser er relevante i forhold til udredning?”, “hvad er dine tentative (foreløbige) diagnoser?” eller “forslag til relevant behandling?”, etc.</p>
	<br /><p>På KU’s side om eksamen står der, at alle hjælpemidler er tilladte - men tjek lige med din tutorlæge om dette i praksis er begrænset til pencillygte og stetoskop, eller om det også indbefatter FADL’s journalkoncept (som du på det kraftigste opfordres til at kunne i hovedet) eller lignende.</p>
	<br /><p>Du bør møde til eksamen minimum iført kittel og eventuelt fuldt omklædt, da det er en klinisk situation med en rigtig patient. Og så hjælper det også dig til at leve dig ind i rollen. Medbring stetoskop og eventuelt reflekshammer eller andre ting (hvis det har været relevant på den afdeling, som du har været på).</p>
	<br /><p>Den anden eksamen på dette semester er en 6-timers skriftlig, integreret eksamen. Denne eksamen er uden hjælpemidler, fraset lommeregner. Der vil komme spørgsmål inden for nogle af temaerne; disse spørgsmål er casebaserede. Udover sygdomslære kan der under hvert tema være spørgsmål i diagnostiske fag, patologi, farmakologi, epidemiologi. Til eksamen har de fleste tid til at læse deres eksamensbesvarelse igennem, hvis tiden struktureres ordentligt. Det kan anbefales at afsætte ca. 5 kvarter til hvert tema og en time til at rette igennem og tilføje.</p>
	<br /><p>Eksamensplanen kan findes på følgende link: <a href="http://sund.ku.dk/uddannelse/vejledning-information/eksamensplaner/medicin/" target="_blank">Eksamensplaner</a></p>
	<br /><p><i>OBS! Det har før været muligt at tage på udveksling på 1. semester KA for derefter at komme hjem og tage eksamen. Dette er ikke længere muligt.</i></p>
	
	<br /><a href="#top" class="top_knap"><p>Tilbage til toppen</p></a>
	
	<br /><br /><br />
</div>